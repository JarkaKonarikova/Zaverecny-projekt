---
layout: clanek.njk
title: Článek v časopise Šestka "Jak se žije Šáreckým"
date: 2021-07-01T14:30
perex: Text článku v časopise Šestka k osmému výročí povodní v Šáreckém údolí 
tags: aktualne
---
 
Osmé výročí povodní na Vltavě obyvatelé Dolní Šárky strávili nervózně kvůli stavu povodňové bdělosti, která byla vyhlášena v povodí Vltavy. Všichni Pražané pamatují devastující povodně v roce 2002, po kterých byl zbudován systém protipovodňových opatření. Proti dalším povodním v roce 2013 tak byla většina Prahy chráněná kromě několika oblastí, kde byla protipovodňová opatření vybudována chybně, anebo vůbec. Což je případ Dolní Šárky. Po povodních v červnu 2013, kdy byly opětovně zaplaveny domy v ulici V Podbabě až do výše 2 metrů, podali místní petici, na jejíž základě MČ P6 vypsala vyhledávací studii. Tu pak předala magistrátu a dále se o ni nezajímala. Magistrát vypsal v roce 2015 další studii. Od té doby se obyvatelé Dolní Šárky marně dožadují řešení protipovodňových opatření, ale ani magistrát, ani MČP6 žádnou aktivitu nevyvíjejí.
 
Dalším problémem, který v posledních dnech a týdnech trápí Šárecké, je doprava. Se zlepšující se situací ohledně covidu se zhoršuje situace na silnicích. Jediná spojovací cesta ze Šáreckého údolí do Dejvic, ulice V Podbabě, se ráno zaplní auty od viaduktu přes Břetislavku až do Lysolají. Školní autobus s dětmi tak popojíždí v zácpě s ostatními auty a běžně nabere zpoždění 15-20 minut, takže to děti do školy včas nestihnou. Cesta ze Suchdola je také ucpaná a Horoměřická se opravuje. V Suchdole a obcích na severozápad od Prahy žije kolem 20 tis. obyvatel plus 19 tis. studentů, kteří denně dojíždějí do Prahy a bez existence rychlého kolejového spojení tak všichni společně trčí v zácpě.
 
Hezké počasí láká k výletům do Šárky pěšky či na kole mnoho obyvatel Prahy 6. Bohužel opět dochází ke kolizím chodců s cyklisty, kteří se bojí aut na úzké silnici, a tak ohrožují chodce jízdou na ještě užším chodníku. Šárecké údolí nabízí pěším spoustu krásných míst, bohužel spojovací cesty pro pěší jsou často zanedbané a v mnohých částech zcela chybí. Další z nedořešených problémů je např. rekonstrukce komunikace V Šáreckém údolí, retenční nádrž na stoce D, uzavřená ulice Pod Habrovkou atd.
 
Před dvěma lety MČ Praha 6 vypsala územní studii, která měla za úkol vytyčit vizi obnovy Šáreckého údolí a nabídnout řešení zmíněných problémů. Studie řeší protipovodňová opatření odlišně než předchozí dvě studie, a to uzavřením viaduktu mobilními bariérami a odvedením vody ze Šáreckého a Litovického potoka do Vltavy tunelem z lomu. Jako bonus nabízí využití tunelu pro pěší a cyklisty tak, aby se vyhnuli kolizním střetům s auty v úzké ulici V Podbabě. Studie také navrhuje obnovení a vedení nových tras pro pěší, které v údolí chybí nebo jsou v dezolátním stavu. Nově třeba navrhuje cestu pro pěší od nádraží Podbaba přes hranu údolí až po Džbán, tzv. Šáreckou horizontálu. Podél Vltavy od hydrologického ústavu až do Sedlce studie navrhuje zlidštit nábřeží protažením městského bulváru a vybudováním nábřežní promenády s restauracemi a vodními aktivitami. Suchdol a obce na severozápad od Prahy studie plánovat spojit nejen tramvají z Dejvic, ale také tramvají vedenou tangenciálně podél trasy plánovaného okruhu, který navrhuje vést tunelem.
 
Z hlediska stavebních záměrů studie podle zadání nerozšiřuje stavební plochy a doporučuje pouze doplňovat stávající zástavbu a ctít charakter přírodního parku. Územní studie hledá cestu k udržitelnému rozvoji území, usiluje o obnovu harmonie přírodní a kulturní krajiny v kontextu potřeb města krátkých vzdáleností. Podporuje biodiverzitu, unikátní flóru a faunu a redukci náletových křovin a stromů. Podporuje komunitní vypásání, rozvoj veřejných a soukromých sadů a vinic. Další kroky jsou odvislé od postoje MČ Praha 6, která by měla studii projednat. Můžete ji shlédnout a připomínkovat na https://sarudoli.axiohm.cz.
 
J. Koňaříková, Společně pro 6

