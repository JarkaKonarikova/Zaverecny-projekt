---
layout: clanek.njk
title: Petice za protipovodňová opatření
date: 2013-06-12T14:30
perex: Petici za vybudování protipovodňových opatření v Dolní Šárce jsme adresovali primátoru a radě hl. m. Prahy, starostce a radě MČ Praha 6 a ministrovi životního prostředí. Posbírali jsme více než 500 podpisů!
tags: aktualne
---

PETICE ZA VYBUDOVÁNÍ PROTIPOVODŇOVÝCH OPATŘENÍ V ULICI V PODBABĚ, Praha 6

(ve smyslu zákona č. 85/1990 Sb., o právu petičním, v platném znění)

Praha, 12. června 2013

Vážení radní,
my, níže podepsaní žádáme, aby byla vybudována fungující protipovodňová ochrana ulice V Podbabě, Praha 6 – Dejvice, jejíž součástí bude i koncepční řešení regulace průtoků a rozlivů na Šárecko-Litoveckém potoce. 

Po katastrofální povodni v roce 2002, kdy byly domy v ulici V Podbabě zatopeny až po střechy, bylo tehdejším starostou MČ Praha 6 přislíbeno, že bude provedena protipovodňová ochrana domů. Realizace opatření proti rozlití Vltavy uzavřením viaduktu a přečerpáváním potoka do Vltavy byla z důvodu nejasného průtoku Šárecko-Litoveckého potoka odkládána a nakonec došlo v rámci protipovodňových opatření v ul. V Podbabě pouze k rekonstrukci komunikace a navazujících mostků. V Šáreckém údolí  byla provedena na 3 místech revitalizace potoka, která měla fungovat jako výrazné protipovodňové opatření. Při vzestupu potoka však toto opatření v oblasti pod Kuliškou způsobilo podemletí komunikace. Povodeň v roce 2002 zaplavila 33 domů v ulici V Podbabě a 9 domů V Šáreckém údolí a obyvatelé poté přistoupili k opravám nemovitostí v dobré víře, že budou proti další povodni chráněni. Po jedenácti letech padesátiletá voda vyplavila 22 domů v ulici V Podbabě až do výše 2 metrů a opět došlo k mnohamilionovým škodám na majetku. Z výše uvedených důvodů žádáme o zabránění rozlivu Vltavy do údolí a koncepční řešení regulace průtoku Šárecko-Litoveckého potoka.  

Opatření proti rozlití Vltavy v ulici V Podbabě spočívá v uzavření obou podjezdů pod viaduktem a koryta Šáreckého potoka a současnému čerpání průtoku potoka do Vltavy. Došlo by k vybudování mobilních zábran a čerpací stanice. Pokud bude existovat efektivní regulace průtoku Šáreckého potoka a jasná koncepce, která zabrání masivnímu zvyšování objemu odtékajících dešťových vod z území, lze i čerpání potoka dimenzovat na rozumnou míru rizika a nemusí se pak jednat o příliš náročné technicko inženýrské dílo (viz. příloha). 

Šárecké údolí je součástí přírodního parku Šárka-Lysolaje a i přes současnou zanedbanost je stále jedním z nejpozoruhodnějších přírodních parků na území Prahy. Po staletí bylo území obýváno a obhospodařováno místními obyvateli, kteří jeho charakter spoluutvářeli. Rozvoj města a tedy i zpevněných ploch zvyšuje odtok dešťových vod z území a zhoršuje povodňovou situaci na řece i potoce. Území však není periferií nebo odpadní stokou. Šárecké údolí by mělo plnit pro rozvíjející se město především rekreačně oddechovou funkci. Podpora a rozumný rozvoj infrastruktury může za přispění těch, kdo zde vlastní nemovitosti pomoci nastartovat ekonomicky vyváženou péči o krajinu při rozvoji a zachování jejích stávajících přírodních a krajinných hodnot. Historické nemovitosti podél potoka se s rizikem povodní potýkaly vždy, nicméně výrazná urbanizace krajiny riziko a míru poškození objektů výrazně zhoršují.

Výstavba protipovodňových zábran v mnoha pražských lokalitách prokázala, že lze účinně ochránit veřejný i osobní majetek při povodních v Praze. Pevně věříme, že i s pomocí operačních programů Ministerstva životního prostředí a Evropské Unie lze tuto pozoruhodnou krajinnou oblast a její obyvatele chránit před příštími povodněmi. 

S pozdravem,
Šárecké údolí, o.s  a signatáři petice (viz podpisový arch)
 
Autor petice: 
Jarmila Koňaříková, bytem V Podbabě 38/19, Praha 6; Vladan Hodek, bytem V Podbabě 63/29a, Praha 6
Petiční výbor: 
Jarmila Koňaříková, bytem V Podbabě 38/19, Praha 6; Vladan Hodek, bytem V Podbabě 63/29a, Praha 6; Tomáš Bratka, bytem V Podbabě 160/17, Praha 6; D. J. Marusičová, bytem V Podbabě 2520/14, Praha 6
Šárecké údolí, o.s., Pokojná 2707/6, 160 00 Praha 6
Za petiční výbor jedná: 
Vladan Hodek, bytem V Podbabě 63/29a, Praha 6

Přílohy: Dokumentace možností uzavření viaduktu, fotodokumentace záplav 2013 a 2002
