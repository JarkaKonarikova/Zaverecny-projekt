---
layout: clanek.njk
title: Odpovídáme magistrátu na zaslané stanovisko k aktuálnímu návrhu řešení protipovodňových opatření 
date: 2023-09-27T14:30
perex: Odpovídáme magistrátu, že zhodnocení protipovodňového řešení společností DHI a.s. bohužel nepřináší žádný posun projektu vpřed a vychází v mnoha ohledech z nesprávných předpokladů. Žádáme magistrát o svolání schůzky všech zúčastněných stran (magistrát, MČ Praha 6, zástupce občanů, DHI, ČVUT), kde by se ujasnily parametry zadání protipovodňového projektu a další kroky. Zároveň žádáme, aby HMP potvrdila závazek k ochraně občanů proti povodni na Vltavě na úrovni Q2002, který magistrát přijal v listopadu 2002 a p. primátor Svoboda jej za MHMP potvrdil při setkání s občany při výročí 10 let od povodní 2013. Žádáme HMP, aby přijala usnesení, ve kterém se přihlásí k požadavkům MČ Praha 6 a že zadá práce, které umožní uvolnit prostředky ke zpracování návrhu ochrany občanů Dolní Šárky před povodněmi.
tags: aktualne
---
 
V Praze, 31. 8. 2023
Č.j. MHMP 1407264/2023

Vážený pane primátore,

Děkujeme za Vaše vyjádření k návrhu protipovodňových opatření v Dolní Šárce.

Zhodnocení protipovodňového řešení společností DHI a.s. bohužel nepřináší žádný posun projektu vpřed a vychází v mnoha ohledech z nesprávných předpokladů. Závěr hodnocení DHI, že řešení “nepředstavuje dokonalou ochranu”, počítá se situací, že dochází k souběhu povodně na Vltavě na úrovni Q2002 a současně ke stoleté povodni na Šárecko-Litovickém i Lysolajském potoku. Přitom jak uvádí Oddělení vodního hospodářství MHMP, pravděpodobnost souběhu obou typů povodní není příliš vysoká, neboť charakter povodně na drobných vodních tocích je zcela odlišný od povodní typických pro významný vodní tok Vltava (viz Č.j. MHMP 1015790/2023 ze dne 22. 5. 2023). Jak všechny předchozí řešení, studie Poyry a ČVUT, tak i aktuální návrh z územní studie nepočítaly s absolutní ochranou. Domníváme se, že panuje shoda občanů s MČ P6 i MHMP na tom, že cílem není zajištění “dokonalé ochrany”, ale takové, která je odpovídající a přiměřená skutečným rizikům, kterým zde občané čelí. Pro ty je pak řešení třeba dimenzovat. 

Nelze však souhlasit s hodnocením, že “nemá-li být naopak chráněnému území nebezpečné, bylo by nutné zvolit náročný design a konstrukci”. Územní studie přichází se srozumitelnou koncepcí, která přináší pasivní ochranu při bleskových povodních na malých tocích a aktivní při vzedmutí velkého toku Vltavy. Dimenze jsou převzaté z předchozích studií. Jejich konkrétní podoba však musí být předmětem konkrétního technického návrhu. Společnost DHI a.s. však nic takového nenabízí. I bez možnosti nahlédnutí do samotné práce to vypadá, že zpracovatel nepracoval se všemi dostupnými údaji a podklady. Nevypadá to ani, že by zcela splnil vlastní předmět zadání, který je zmíněn v úvodu dopisu, tedy pro jaké limity a při jakých dimenzích tato koncepce ochrany vyhoví. Popis hodnocení, kdy se zmiňuje o potřebě čerpání ze spodního poldru do horního vykazuje známky toho, že si posuzovatel řádně nenastudoval navržené řešení. Minimálně do úrovně 100leté vody ve Vltavě je Lysolajský potok převeden tížně a žádné čerpání není nutné. Dále se píše, že čerpání Lysolajského potoka by “vyžadovalo čerpací jednotku velikosti čerpací stanice na Rokytce v Libni”. Pro srovnání - velikost povodí Lysolajského potoka činí pouhá 2 % povodí Rokytky - 3,1 km2 vs. 140,33 km2. Řešené mikropovodí Lysolajského potoka má velký potenciál zadržení dešťových vod v zelených plochách. I bez těchto opatření právě proběhlá aktualizace záplavového území ukazuje, že intenzita nátoků není tak velká. Doba odtoku z území je spíše v řádu minut ne hodin. Není vůbec zřejmé, o co se tedy toto tvrzení opírá.   

V dopise navrhujete, aby byla zadána aktualizace protipovodňové studie ČVUT. Přitom aktuální protipovodňové řešení vychází z jedné varianty studie ČVUT. Obáváme se, že zpracování další studie ČVUT by mohlo být časově náročné a přineslo by další zdržení v celém projektu. Považujeme za optimální, abyste pozvali všechny zúčastněné strany (magistrát, MČ Praha 6, zástupce občanů, DHI, ČVUT) na schůzku, kde by se ujasnily parametry zadání protipovodňového projektu. Konkrétní dimenzování je potřebné i s ohledem na další připravované akce v území, jako je rekonstrukce mostu u Břetislavky, vedení pěší cesty údolím, rekonstrukce komunikace V Šáreckém údolí a připravované stavbě tramvajové tratě. 

Nicméně nejde jen o technické řešení, ale o závazek HMP k ochraně občanů proti povodni na Vltavě na úrovni Q2002, který magistrát přijal v listopadu 2002 a který jste za MHMP potvrdil při setkání s občany při výročí 10 let od povodní 2013. Při setkání jste také ujistil občany, že prioritou je bezpečnost občanů. Rada MČ Praha 6 přijala 7. 2. 2022 usnesení č. 3210 / 22, kterým požaduje po magistrátu prověřit funkčnost navrženého řešení protipovodňových opatření z územní studie Dolní-Tichá Šárka a jeho dopracování na požadovanou technickou a vodohospodářskou úroveň, za což nelze považovat hodnocení DHI. Dále Rada MČ Praha 6 žádala v usnesení o zařazení prověřeného a dopracovaného řešení do seznamu protipovodňových opatření HMP k realizaci a o zařazení předkládaného podnětu do seznamu pořizovaných změn ÚPn SÚ HMP. Žádáme, aby i HMP přijala usnesení, ve kterém se k požadavkům MČ Praha 6 přihlásí a že zadá práce, které umožní uvolnit prostředky ke zpracování návrhu ochrany občanů Dolní Šárky před povodněmi.

Děkujeme za vstřícnost a budeme očekávat další kroky ze strany HMP.

Za postižené občany a spolek Šárecké údolí,
Jarka Koňaříková
Vladan Hodek

Technická data viz příloha:
https://docs.google.com/document/d/19BMG4nAOkARNJ4Q_Xw8_WWw88xaiNWDouocQjB22rWw/edit?usp=sharing

