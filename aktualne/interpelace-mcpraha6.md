---
layout: clanek.njk
title: Interpelace na zastupitelstvu MČ Praha 6
date: 2021-09-17T14:30
perex: Ráda bych apelovala na realizaci protipovodňových opatření v Dolní Šárce.
V roce 2002 bylo zaplaveno 42 domů v ul. V Podbabě a V Šáreckém údolí až po střechy. Poté byly na většině území Prahy vybudovány protipovodňová opatření. Dolní Šárka zůstala nechráněná, a tak jsme byli po 11 letech v roce 2013 vyplaveni podruhé. 
Je to už 8 let od druhých povodní, po kterých MČP6 vyslyšela naši petici a rozhodla se s tím něco dělat. Vypsala vyhledávací studii, kterou pak předala na magistrát. Ten vypsal v roce 2015 další studii, která navrhla jiné řešení. Od té doby magistrát nevyvíjí žádnou aktivitu, na naše dotazy odpovídá vyhýbavě. 
tags: aktualne
---

Nově existuje třetí varianta z územní studie, která řeší povodně uzavřením viaduktu mobilními bariérami a odvedením vody ze Šáreckého potoka do Vltavy tunelem z lomu. Jako bonus půjde využít tunel pro pěší a cyklisty, aby se vyhnuli kolizím s auty v úzké ulici V Podbabě.
Osmé výročí druhých povodní jsme strávili nervózně kvůli stavu povodňové bdělosti na Vltavě. Všechny prognózy ukazují na to, že změny klimatu přinesou častější povodně. Podle nedávné studie bude riziko extrémních srážek, které letos způsobily povodně v Německu a Belgii, až 9x pravděpodobnější. Je jistě jednodušší se proti povodním chránit než řešit následky. V Šárce to udělat jde.
V předvolební anketě spolku všechny strany proklamovaly, že budou aktivně prosazovat realizaci protipovodňových opatření na HLMP. Jednání s radním Hořánkem ale dopadly tak, že nás odkázal na magistrát. Ale jako občané nejsme schopni na HLMP takový projekt sami prosadit. Magistrát nedává projektu prioritu, vymlouvá se, že je to složité k realizaci a zda se to vůbec vyplatí. Přitom jde o ochranu životů a majetků. A jak v anketě trefně uvedl zástupce STANu (cituji): Zastupitelé toto mohou svým aktivním přístupem na MHMP výrazně ovlivnit a popostrčit, a to, jak bude údolí chráněno a za kolik, je pouze politické rozhodnutí. 
Pokud tedy platí to, co jste deklarovali v předvolební anketě, žádám MČ o skutečně aktivní přístup. Aby rada MČ přijala usnesení, kterým vyzve magistrát k ověření nové varianty. Za ideální bychom považovali ustanovení pracovní skupiny, aby by za MČ projekt koordinovala a prosazovala. 
Věřte, že zažít jednu povodeň, natož dvě, je psychologicky i finančně dost náročné. Třetí povodeň už nedáme. 
Jednoduchou otázku na závěr, adresovanou na celou radu MČ, jakým způsobem je ochotna a připravena protipovodňová opatření v Šárce prosadit?

Jarka Koňaříková, 17. 9. 2021

